https://policies.google.com/terms/archive/20140430?hl=it
Termini di servizio di Google

Ultima modifica: 30 aprile 2014 (visualizza versioni di archivio)
Benvenuto in Google!

Grazie per l’utilizzo dei nostri prodotti e servizi («Servizi»). I Servizi sono forniti da Google Inc. («Google»), con sede a 1600 Amphitheatre Parkway, Mountain View, CA 94043, Stati Uniti.

Utilizzando i nostri Servizi, l’utente accetta i presenti termini. Si prega di leggerli con attenzione.

I nostri Servizi sono molto eterogenei, pertanto talvolta potrebbero trovare applicazione altri termini aggiuntivi o requisiti relativi a prodotti specifici (inclusi requisiti relativi all’età). I termini aggiuntivi saranno disponibili con i relativi Servizi e faranno parte del contratto stipulato con noi dall’utente in caso di utilizzo di tali Servizi.

Utilizzo dei nostri Servizi

È necessario seguire tutte le norme messe a disposizione dell’utente all’interno dei Servizi.

I nostri Servizi non devono essere utilizzati in modo improprio. Ad esempio, è vietato interferire con i nostri Servizi o tentare di accedervi utilizzando un metodo diverso dall’interfaccia e dalle istruzioni da noi fornite. È possibile utilizzare i nostri Servizi solo nei modi consentiti dalla legge, incluse le leggi e le normative vigenti sui controlli delle esportazioni e delle riesportazioni. Potremmo sospendere o interrompere la fornitura dei nostri Servizi all’utente qualora questi non rispettasse i nostri termini o le nostre norme oppure qualora stessimo effettuando accertamenti su un caso di presunto comportamento illecito.

Con l’utilizzo dei nostri Servizi, l’utente non diventa titolare di alcun diritto di proprietà intellettuale sui nostri Servizi o sui contenuti a cui accede. È vietato utilizzare i contenuti provenienti dai nostri Servizi senza aver ottenuto l’autorizzazione dal proprietario o ove non sia consentito dalla legge. I presenti termini non concedono all’utente il diritto di utilizzare alcun marchio o logo impiegato nei nostri Servizi. È vietato rimuovere, oscurare o alterare eventuali note legali visualizzate nei nostri Servizi o insieme a essi.

Nei nostri Servizi vengono visualizzi contenuti che non sono di proprietà di Google. Tali contenuti sono esclusiva responsabilità del soggetto che li rende disponibili. Potremmo riservarci il diritto di esaminare i contenuti per stabilirne l’eventuale illegalità o contrarietà alle nostre norme, e potremmo altresì rimuovere o rifiutarci di visualizzare dei contenuti qualora avessimo ragionevole motivo di ritenere che violino le nostre norme o la legge. Ciò non significa necessariamente che esaminiamo i contenuti, né lo si potrà presumere.

In relazione all’utilizzo dei Servizi da parte dell’utente, potremmo inviare a quest’ultimo annunci di servizio, messaggi amministrativi e altre informazioni. È possibile disattivare l’invio di alcune comunicazioni.

Alcuni dei nostri Servizi sono disponibili sui dispositivi mobili. Tali Servizi non devono essere utilizzati qualora possano distrarre e causare violazioni del codice della strada o delle leggi sulla sicurezza.

L’account Google dell’utente

Per utilizzare alcuni dei nostri Servizi potrebbe essere necessario un account Google. L’account Google può essere creato dall’utente stesso o assegnato da un amministratore, ad esempio un datore di lavoro o un istituto scolastico. Qualora l’utente utilizzasse un account Google assegnato da un amministratore, potrebbero essere applicati termini diversi o aggiuntivi e l’amministratore potrebbe essere in grado di accedere all’account o di disattivarlo.

Per proteggere l’account Google, è necessario mantenere la password riservata. L’utente è responsabile dell’attività svolta su o attraverso il proprio account Google. È consigliabile non riutilizzare la password dell’account Google per applicazioni di terze parti. In caso si venisse a conoscenza di qualsiasi utilizzo non autorizzato della propria password o del proprio account Google, seguire queste istruzioni.

Protezione della privacy e del copyright

Le norme sulla privacy di Google illustrano la nostra modalità di trattamento dei dati personali e di protezione della privacy dell’utente quando questi utilizza i nostri Servizi. Utilizzando i nostri Servizi, l’utente accetta che Google possa utilizzare tali dati in conformità con le nostre norme sulla privacy.

Rispondiamo alle notifiche di presunta violazione del copyright e provvediamo a chiudere gli account dei trasgressori recidivi in conformità con la procedura stabilita nel Digital Millennium Copyright Act (Legge statunitense sul copyright).

Forniamo informazioni per aiutare i titolari di copyright a gestire la loro proprietà intellettuale online. Qualora l’utente ritenesse che qualcuno stia violando il suo copyright e desiderasse segnalarcelo, può trovare informazioni sull’invio delle notifiche e sulle norme di Google in materia di risposte alle notifiche nel nostro Centro assistenza.

I contenuti dell’utente nei nostri Servizi

Alcuni dei nostri Servizi consentono di caricare, trasmettere, memorizzare, inviare o ricevere contenuti. L'utente mantiene gli eventuali diritti di proprietà intellettuale detenuti su tali contenuti. In breve, ciò che appartiene all'utente resta di sua proprietà.

Quando l'utente carica, trasmette, memorizza, invia o riceve contenuti da o tramite i nostri Servizi, concede a Google (e ai partner con cui collaboriamo) una licenza globale per utilizzare, ospitare, memorizzare, riprodurre, modificare, creare opere derivate (come quelle derivanti da traduzioni, adattamenti o altre modifiche apportate in modo tale che i contenuti funzionino al meglio con i nostri Servizi), comunicare, pubblicare, eseguire pubblicamente, visualizzare pubblicamente e distribuire i suddetti contenuti. I diritti che concede con questa licenza riguardano lo scopo limitato di utilizzare, promuovere e migliorare i nostri Servizi e di svilupparne di nuovi. Questa licenza permane anche se l'utente smette di utilizzare i nostri Servizi (ad esempio nel caso di una scheda di attività commerciale aggiunta a Google Maps). Alcuni Servizi potrebbero offrire modalità di accesso e rimozione dei contenuti forniti a tale Servizio. Inoltre, in alcuni dei nostri Servizi sono presenti termini o impostazioni che restringono l'ambito del nostro utilizzo dei contenuti inviati a tali Servizi. È necessario assicurarsi di disporre dei diritti necessari per concederci questa licenza rispetto a qualsiasi contenuto inviato ai nostri Servizi.

I nostri sistemi automatizzati analizzano i contenuti dell'utente (incluse le email) al fine di offrire funzionalità dei prodotti rilevanti a livello personale, come risultati di ricerca personalizzati, pubblicità su misura e rilevamento di spam e malware. Questa analisi si verifica nel momento in cui i contenuti vengono trasmessi, ricevuti e memorizzati.

Se l’utente dispone di un account Google, il nome e la foto del profilo nonché le operazioni effettuate su Google o tramite applicazioni di terze parti collegate all’account Google (come fare +1, scrivere recensioni e pubblicare commenti) potranno essere visualizzate da Google nei propri Servizi, inclusa la visualizzazione in annunci e in altri contesti commerciali. Rispetteremo le scelte operate dall’utente al fine di limitare le impostazioni di condivisione o di visibilità all’interno del proprio account Google. Ad esempio, l’utente può scegliere le sue impostazioni in modo che il proprio nome e immagine non vengano visualizzati in un annuncio pubblicitario.

Per ulteriori informazioni sulle modalità di utilizzo e memorizzazione dei contenuti adottate da Google è possibile consultare le norme sulla privacy o i termini aggiuntivi dei Servizi specifici. Qualora l’utente inviasse feedback o suggerimenti sui nostri Servizi, potremmo utilizzare tali feedback o suggerimenti senza alcun obbligo nei confronti dell’utente medesimo.

Informazioni sul software nei nostri Servizi

Quando un Servizio richiede o include software scaricabile, tale software potrebbe aggiornarsi automaticamente sul dispositivo dell’utente qualora sia disponibile una nuova versione o funzione. In alcuni Servizi, potrebbe essere possibile modificare le impostazioni di aggiornamento automatico.

Google concede all’utente una licenza personale, mondiale, royalty-free, non cedibile e non esclusiva per utilizzare il software fornito da Google all’interno dei Servizi. Il solo scopo di questa licenza è consentire all’utente di utilizzare i Servizi forniti da Google e di avvalersi dei relativi vantaggi, secondo le modalità consentite dai presenti termini. Non è consentito copiare, modificare, distribuire, vendere o concedere in locazione parti dei nostri Servizi o del software incluso, né decodificare o tentare di estrarre il codice sorgente da tale software, a meno che la legge vieti tali restrizioni o nei casi in cui si disponga della nostra autorizzazione scritta.

Il software open source per noi è importante. Alcuni programmi software utilizzati nei nostri Servizi potrebbero essere offerti con una licenza open source che metteremo a disposizione dell’utente. La licenza open source potrebbe includere disposizioni che prevalgono espressamente su alcuni dei presenti termini.

Modifica e interruzione della fornitura dei Servizi

Ci adoperiamo costantemente per modificare e migliorare i nostri Servizi. Potremmo aggiungere o rimuovere funzionalità o caratteristiche e potremmo sospendere o interrompere del tutto la fornitura di un Servizio.

L’utente può smettere di utilizzare i nostri Servizi in qualsiasi momento, anche se ci dispiacerà vederlo andar via. Google potrebbe anche interrompere la fornitura di Servizi all’utente oppure stabilire nuovi limiti di accesso ai Servizi in qualsiasi momento.

È nostra opinione che i dati dell’utente siano di sua proprietà e che conservare il suo accesso a tali dati sia importante. In caso di interruzione della fornitura di un Servizio, ove ragionevolmente possibile, offriremo all’utente un ragionevole preavviso e la possibilità di rimuovere le informazioni da tale Servizio.

Garanzie e limitazioni di responsabilità

Per i nostri Servizi ci prefissiamo un livello commercialmente responsabile di competenza e attenzione e ci auguriamo che il loro utilizzo sia gradito agli utenti. Tuttavia non possiamo fare promesse circa alcuni aspetti dei nostri Servizi.

Tranne nei casi espressamente definiti nei presenti termini o nei termini aggiuntivi, né Google né i suoi fornitori o distributori rilasciano specifiche garanzie in relazione ai Servizi. Ad esempio, non rilasciamo alcuna garanzia sui contenuti nei Servizi, sulla specifica funzione dei Servizi e sulla loro affidabilità, disponibilità o capacità di soddisfare le esigenze dell’utente. I Servizi sono forniti «così come sono».

Alcune giurisdizioni prevedono determinate garanzie, come la garanzia implicita di commerciabilità, di idoneità a uno scopo particolare e dall’evizione. Nella misura consentita dalla legge, escludiamo tutte le garanzie.

Responsabilità dei nostri Servizi

Quando permesso dalla legge, Google e i suoi fornitori e distributori non saranno responsabili di perdite di profitti, entrate o dati, perdite finanziarie o danni indiretti, speciali, consequenziali, esemplari o punitivi.

Nella misura consentita dalla legge, la responsabilità totale di Google e dei suoi fornitori e distributori in merito a qualsiasi reclamo presentato ai sensi dei presenti termini, inclusi i reclami per qualsiasi garanzia implicita, si limita alla somma a noi versata dall’utente per l’utilizzo dei Servizi (o, a nostra discrezione, a una nuova fornitura dei Servizi).

In ogni caso, Google e i suoi fornitori e distributori non saranno responsabili di eventuali perdite o danni non ragionevolmente prevedibili.

Siamo consapevoli che in alcuni Paesi l’utente potrebbe godere di diritti legali in quanto consumatore. Qualora l’utente utilizzasse i Servizi per uno scopo personale, nulla nei presenti termini o negli eventuali termini aggiuntivi limiterà i diritti legali dei consumatori a cui non è possibile rinunciare per contratto.

Utilizzi aziendali dei nostri Servizi

Qualora i nostri Servizi fossero utilizzati per conto di un’azienda, l’azienda dovrà accettare i presenti termini. L’azienda deve tenere indenne e tutelare Google e relativi affiliate, funzionari, agenti e dipendenti da qualsiasi reclamo, causa o azione derivanti da o relativi all’utilizzo dei Servizi o alla violazione dei presenti termini, comprese eventuali responsabilità o spese derivanti da reclami, perdite, danni, azioni legali, sentenze, spese processuali e legali.

Informazioni sui presenti Termini

Potremmo modificare i presenti termini o eventuali termini aggiuntivi applicabili a un Servizio, ad esempio per rispecchiare modifiche apportate alle leggi o ai nostri Servizi. I termini devono essere consultati regolarmente. Pubblicheremo le comunicazioni relative alle modifiche dei termini in questa pagina. Le notifiche relative a eventuali modifiche apportate ai termini aggiuntivi verranno pubblicate nel relativo Servizio. Le modifiche non avranno valore retroattivo ed entreranno in vigore non prima di quattordici giorni dopo la data di pubblicazione. Tuttavia, eventuali modifiche riferite alle nuove funzioni di un Servizio o eventuali modifiche apportate per motivi legali entreranno subito in vigore. Se l’utente non accetta i termini modificati di un Servizio, è invitato a smettere di utilizzarlo.

In caso di conflitto tra i presenti termini e i termini aggiuntivi, prevarranno i termini aggiuntivi.

I presenti termini regolano il rapporto tra Google e l’utente, e non danno luogo ad alcun diritto di terze parti beneficiarie.

Qualora l’utente non dovesse rispettare i presenti termini, la mancata pronta adozione di provvedimenti da parte nostra non potrà essere intesa quale rinuncia a nostri eventuali diritti (ad esempio al diritto di prendere provvedimenti in futuro).

Qualora una specifica previsione si rivelasse inapplicabile, tale inapplicabilità non si estenderà alle altre previsioni.

I tribunali di alcuni Paesi non applicheranno le leggi della California per determinati tipi di controversie. Qualora l’utente resiedesse in uno di tali Paesi, laddove sia esclusa l’applicazione delle leggi della California, per tali controversie relative ai presenti termini avranno validità le leggi del Paese dell’utente. Altrimenti, in caso di eventuali controversie derivanti dai presenti termini o dai Servizi o a essi correlate, l’utente accetta che vengano applicate le leggi della California, USA, escludendo le normative di diritto internazionale privato della California. Analogamente, qualora i tribunali nel Paese dell’utente non gli dovessero permettere di riconoscere la giurisdizione e la competenza dei tribunali della contea di Santa Clara, California, USA, per tali controversie correlate ai presenti termini verranno ritenute sussistere la giurisdizione e la competenza del foro dell’utente. In caso contrario, tutti i reclami derivanti dai presenti termini o Servizi o a essi correlati andranno presentati esclusivamente nei tribunali federali o statali della contea di Santa Clara, California, USA, e Google e l’utente acconsentono alla giurisdizione personale in tali tribunali.

Per informazioni su come contattare Google, visitare la nostra pagina di contatto.