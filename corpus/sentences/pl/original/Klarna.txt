Warunki korzystania z usługi Klarna Shopping
Niniejsze warunki stanowią Umowę pomiędzy Klarna Bank AB (publ), w tym jej oddziałami zagranicznymi („Klarna”, „my”, „nas” lub „nasz”) a użytkownikiem („użytkownik” i „jego”) podczas korzystania z usług i funkcji Klarna opisanych w niniejszych warunkach, które mogą być zmieniane od czasu do czasu („Usługa”).
Użytkownik rejestruje się w celu korzystania z Usługi i zawiera umowę z Klarną poprzez zaakceptowanie niniejszych warunków.
Użytkownik przyjmuje do wiadomości, że każdorazowe korzystanie z Usługi uznaje się za wyrażenie zgody na aktualną w danym czasie wersję niniejszych warunków.
Użytkownik może w każdej chwili uzyskać dostęp do najnowszej wersji niniejszych warunków za pośrednictwem Aplikacji Klarna lub na naszej stronie internetowej.
Warunki można również pobrać tutaj.
Opis Usługi
Dla Klarny zakupy to nie tylko znajdowanie wspaniałych rzeczy i płacenie za nie, lecz także cieszenie się fantastycznym doświadczeniem zakupowym w swoim preferowanym sklepie, najnowocześniejsza aplikacja i wiele innych rzeczy.
Mówiąc najprościej, chodzi o komfortowe korzystanie z usług zarówno przed, jak i po dokonaniu zakupu.
Niniejsze warunki wyjaśniają bardziej szczegółowo, co to oznacza.
Należy zwrócić uwagę, że do konkretnej Usługi Płatniczej mogą mieć zastosowanie dodatkowe warunki, jeżeli użytkownik zdecyduje się na dokonanie płatności za pomocą jednej z Usług Płatniczych oferowanych przez Klarnę.
Konto użytkownika
Akceptując powyższe warunki i używając jednej z dostępnych metod płatności w procesie opłacenia zamówienia wobec sprzedawcy lub ściągając i logując się w Aplikacji Klarna, wyraża się zgodę na utworzenie konta użytkownika.
Autouzupełnianie i preferencje
Aby zakupy przebiegały komfortowo i bez żadnych problemów, zapamiętujemy pewne informacje o użytkowniku i wykorzystujemy je podczas zakupów do automatycznego wypełniania różnych formularzy danymi użytkownika.
Dzięki temu użytkownik może zaoszczędzić czas i skupić się na rzeczach ważniejszych niż ciągłe uzupełnianie tych samych informacji.
Poniżej wyjaśniamy bardziej szczegółowo jak to działa.
Autouzupełnianie podczas zakupów z Klarną
Podczas korzystania z usług Klarny po raz pierwszy użytkownik może zostać poproszony o utworzenie Konta Użytkownika Klarna, aby ułatwić przyszłe interakcje z Klarną.
Będziemy przechowywać te informacje w naszych systemach, tak aby przy ponownym odwiedzeniu nas lub skorzystaniu z jednej z naszych Usług Płatniczych użytkownik musiał podać nam tylko niektóre informacje.
Wszystkie dane osobowe zebrane podczas tworzenia Konta Użytkownika Klarna będziemy przetwarzać zgodnie z naszą Polityką Prywatności.
Gdy jesteśmy w stanie zidentyfikować użytkownika, możemy automatycznie uzupełnić niektóre informacje o użytkowniku w procesie zakupu, takie jak imię i nazwisko, adres, numer telefonu, adres e-mail, data urodzenia i dane karty.
Autouzupełnianie jest oparte na informacjach przechowywanych na Koncie Użytkownika Klarna.
Przykładem zastosowania autouzupełniania jest dokonywanie zakupów bezpośrednio z Aplikacji Klarna.
Aplikacja Klarna
Aplikacja Klarna, udostępniana za pośrednictwem aplikacji lub serwisu internetowego, to asystent zakupów online, stanowiący centrum wszystkich zakupów w Klarnie oraz wszystkich innych wspaniałych funkcji oferowanych przez Klarnę.
Korzystając z Aplikacji Klarna można płacić za zakupy, śledzić przesyłki i robić wiele innych rzeczy.
Niektóre z tych funkcji są aktywowane poprzez pobranie aplikacji lub zalogowanie się przez serwis internetowy, podczas gdy inne mogą być aktywowane przez użytkownika po zalogowaniu.
 Klarna chce zapewnić jak najlepsze wrażenia z zakupów i zaoferować możliwość wyszukiwania szerokiej gamy sklepów w Aplikacji Klarna.
Możemy nie mieć relacji handlowej ze wszystkimi sklepami wyświetlanymi lub możliwymi do wyszukania w Aplikacji Klarna.
W takich przypadkach Klarna działa jak przeglądarka internetowa lub wyszukiwarka, tym samym przekierowując na stronę sklepu.
Dokładna zawartość funkcji może się różnić w zależności od wersji Aplikacji Klarna dostępnej w danym kraju.
Klarna stale aktualizuje Aplikację Klarna, wprowadzając do niej nowe i ulepszone funkcje.
Oto kilka funkcji, z których jesteśmy najbardziej dumni:
Funkcje:
    Przeglądanie swoich zakupów i transakcji w Klarna
    Zarządzanie swoimi płatnościami
    Łatwa interakcja z Klarną
Przykłady innych funkcji, które możemy zaoferować w zależności od wersji dostępnej w danym kraju:       
    Usługi związane z zakupami, takie jak funkcje wyszukiwania, przegląd sklepów, które naszym zdaniem przypadną użytkownikowi do gustu, a także spersonalizowane rekomendacje, oferty i inne treści  
    Zakupy przy użyciu Metod Płatności Klarna – nawet w sklepach, które jeszcze nie współpracują z Klarna
    Śledzenie zamówienia, dostawy lub przesyłki
    Łatwa obsługa zwrotów i zwrot środków
    Przegląd finansów osobistych i zarządzanie nimi
    Wyświetlanie i przechowywanie transakcji, zakupów, rachunków, zdjęć i innych materiałów
    Ślad węglowy generowany przez zakupy
    Przeglądanie zamówień złożonych w niepowiązanych z Klarną sklepach lub podmiotach 
    Tworzenie i udostępnianie kolekcji towarów lub usług według własnego wyboru
    Asystent, który proponuje pomoc przy wypełnianiu różnych informacji (takich jak Metoda Płatności, dane karty, adres wysyłki) za pomocą autouzupełniania
    Przeglądanie swoich transakcji zrealizowanych z jedną z naszych spółek zależnych Sofort GmbH, Billpay GmbH i Klarna Inc.
Będzie to możliwe dopiero po zarejestrowaniu się w tym celu w serwisach spółek zależnych.
Dane dotyczące transakcji (takie jak np.
imię i nazwisko, adres, numer rachunku bankowego/IBAN, kod banku/BIC, powód płatności, data i kwota, szczegóły zamówienia) zostaną następnie przekazane do Klarny.
Użytkownik Aplikacji Klarna może według własnego uznania przesyłać, publikować i udostępniać swoje treści, takie jak kolekcje, zdjęcia i pseudonim.
Użytkownik przyjmuje do wiadomości, że udostępniając treści, czyni je publicznie dostępnymi, co oznacza, że informacje o użytkowniku stają się dostępne dla innych osób i mogą być dalej wykorzystywane oraz udostępniane przez inne osoby.
Użytkownik może przesyłać, publikować lub udostępniać tylko takie treści, w odniesieniu do których przysługuje mu prawo do wykorzystywania ich do tych celów oraz które nie naruszają prawa, niniejszej Umowy i praw osób trzecich.
Użytkownik zobowiązuje się nie przesyłać, nie publikować i nie udostępniać treści niezgodnych z prawem, oszukańczych, obraźliwych, zawierających groźby, naruszających prawa innych osób, obelżywych lub przestępczych (takich jak nawoływanie do nienawiści przeciwko grupom etnicznym, pornografia dziecięca lub bezprawne obrazy przemocy) oraz nie przesyłać treści zawierających wirusy, konie trojańskie, oprogramowanie szpiegujące, oprogramowanie adware, złośliwe oprogramowanie lub inne szkodliwe lub złośliwe programy; nie rozpowszechniać niezamówionych reklam (spamu) oraz nie angażować się w jakiekolwiek inne formy nękania.
Klarna zastrzega sobie prawo, ale nie ma obowiązku, do monitorowania, przeglądania, dostosowywania, dezaktywowania lub usuwania treści naruszających niniejszą Umowę lub prawo, bez powiadamiania o tym użytkownika lub osób trzecich, według własnego uznania.
Użytkownik ponosi wyłączną odpowiedzialność za przesyłanie, publikowanie i udostępnianie treści oraz zgadza się zwolnić Klarnę z odpowiedzialności za szkody, straty i koszty poniesione w wyniku przesyłania, publikowania lub udostępniania treści przez użytkownika, w tym w związku z roszczeniami osób trzecich wobec Klarny.
Wyświetlanie historii zakupów i transakcji
Zapisujemy informacje o zakupach i transakcjach użytkownika w Aplikacji Klarna.
W ramach Usługi świadczonej na podstawie niniejszych warunków Klarna umożliwia użytkownikowi wyświetlanie informacji o jego zakupach i transakcjach w Aplikacji Klarna.
Aby dowiedzieć się więcej o tym, w jaki sposób Klarna wykorzystuje te informacje oraz inne informacje, które posiadamy na temat użytkownika, należy zapoznać się z naszą Polityką Prywatności.
Oferty i korzyści
Klarna może przedstawiać użytkownikowi oferty i korzyści, takie jak rabaty, wydarzenia specjalne, wcześniejszy dostęp do produktów, promocje sprzedażowe, oferty sklepów, próbki i upominki.
Oferty i korzyści, jakie użytkownik otrzyma, będą oparte na jego wcześniejszych działaniach, takich jak liczba zakupów, kwoty zakupów lub korzystanie z usług i funkcji Klarny.
Czy są jakieś koszty związane z Usługą?
O ile wyraźnie nie wskazano inaczej, niniejsza Usługa jest bezpłatna.
Należy zauważyć, że w przypadku korzystania z innych usług oferowanych przez Klarnę mogą obowiązywać odsetki i opłaty.
Dlatego należy sprawdzić szczegółowe informacje dotyczące Usługi, z której korzysta użytkownik.
Ulepszanie Usługi
Nieustannie pracujemy nad ulepszaniem naszej Usługi, aby zapewnić jeszcze większy komfort użytkowania.
Może to wymagać dokonywania zmian w niniejszych warunkach.
W takim przypadku użytkownik zostanie poproszony o zaakceptowanie nowych warunków, zanim będzie mógł kontynuować korzystanie z Usługi.
Prywatność i dane osobowe
W zakresie, w jakim działania użytkownika wiążą się z przetwarzaniem przez nas informacji, np.
poprzez przesyłanie, publikowanie lub udostępnianie w Aplikacji Klarna danych dotyczących użytkownika, które wskazują na przekonania polityczne lub światopoglądowe, przynależność do związków zawodowych, danych dotyczących stanu zdrowia lub życia seksualnego itp. (
tzw.
specjalne kategorie danych osobowych, zgodnie z Rozporządzeniem UE 2016/679 („RODO”)), użytkownik udziela wyraźnej zgody na przetwarzanie przez nas takich danych w celu świadczenia Usługi.
W celu oferowania Usługi musimy przetwarzać dane osobowe użytkownika – zachęcamy do zapoznania się z naszą Polityką Prywatności, aby lepiej zrozumieć w jaki sposób przetwarzamy i chronimy dane użytkowników.
Płatności kartą
Dokonując zakupu przy użyciu Klarna, użytkownik może skonfigurować i korzystać z wielu różnych źródeł finansowania, w tym kart debetowych, kredytowych lub przedpłaconych.
Źródło finansowania zostanie zapisane na Koncie Użytkownika Klarna do momentu jego zmiany lub usunięcia z Konta Użytkownika lub do czasu usunięcia Konta Użytkownika.
Decydując się na zapisanie danych swojej karty w Klarna, użytkownik upoważnia Klarnę do obciążania tego źródła finansowania w przypadku późniejszego korzystania z Klarna podczas dokonywania zakupów.
Karta nie zostanie obciążona dopóki użytkownik nie dokona zakupu.
Jeżeli domyślne źródło finansowania w postaci karty nie może zostać obciążone z tytułu zakupu, w tym planów ratalnych lub subskrypcji (jeśli dotyczy), użytkownik upoważnia Klarnę do podjęcia próby obciążenia innych źródeł finansowania w postaci karty zarejestrowanych na Koncie Użytkownika Klarna.
Obowiązki użytkownika
Użytkownik zobowiązany jest zawsze podawać prawidłowe informacje oraz posługiwać się własną i prawidłową tożsamością.
Każde użycie informacji, które nie należą do użytkownika lub do których używania nie jest on upoważniony z innych powodów oraz korzystanie z Usługi w sposób niezgodny z przeznaczeniem będzie traktowane jako nadużycie.
Wszelkie dane związane z nadużyciem lub podejrzeniem nadużycia mogą zostać zapisane i wykorzystane do przyszłej oceny ryzyka oraz do ochrony zaangażowanych stron.
Klarna zastrzega sobie prawo do zablokowania możliwości dalszego korzystania z Usługi.
W przypadku przesyłania, importowania lub udostępniania treści w Klarna, takich jak obrazy, teksty, rachunki, informacje o towarach, usługach lub dostawach albo innych treści, użytkownik udziela Klarnie nieodpłatnego prawa do używania i wyświetlania takich treści w celu świadczenia Usługi.
Mamy prawo do usunięcia wszelkich treści przesłanych lub udostępnionych przez użytkownika, jeżeli wymagają tego przepisy prawa lub w przypadku gdy uznamy je za treści obraźliwe, niestosowne, niezgodne z prawem, naruszające prawa innych osób lub budzące innego rodzaju zastrzeżenia.
Użytkownik ponosi odpowiedzialność za wszelkie przesyłane lub udostępniane przez niego treści.
Użytkownik przyjmuje do wiadomości i zgadza się na to, że w przypadku przesyłania, importowania lub udostępniania treści obraźliwych, zawierających groźby lub obelżywych albo treści istotnie naruszających prawo lub umowę pomiędzy użytkownikiem a Klarną, bądź co do których Klarna może racjonalnie założyć, że istotnie naruszają prawo lub umowę pomiędzy użytkownikiem a Klarną, możemy zakończyć lub dezaktywować korzystanie przez użytkownika z Aplikacji Klarna.
Usługi podmiotów trzecich
Niektóre funkcje wykorzystywane przez użytkownika, na przykład śledzenie przesyłek, mogą obejmować usługi świadczone przez podmioty trzecie.
Przykładem tego są funkcje śledzenia przesyłek oferowane przez firmy logistyczne.
W przypadku korzystania z funkcji, które opierają się na usługach podmiotów trzecich, użytkownik upoważnia Klarnę do korzystania z takich usług w jego imieniu.
Korzystanie przez użytkownika z Google Maps po przejściu do kasy (np.
poprzez wyszukiwanie adresu w polu adresowym) oraz w Aplikacji Klarna podlega aktualnie obowiązującym Warunkom korzystania z usługi i Polityce Prywatności Google Maps/Google Earth.
Ponadto, aby zapobiec nadużyciom związanym z korzystaniem z Aplikacji Klarna za pośrednictwem serwisu internetowego, Klarna może stosować rozwiązanie reCAPTCHA, co powoduje, że użytkownik podlega Warunkom korzystania z usługi i Polityce Prywatności Google.
Aplikacja Klarna jest dostępna za pośrednictwem platform dystrybucyjnych podmiotów trzecich („Sklepy z Aplikacjami”).
Od użytkownika może być wymagana uprzednia rejestracja w danym Sklepie z Aplikacjami.
Klarna nie ma wpływu na zbieranie, przetwarzanie i wykorzystywanie danych osobowych przez operatorów poszczególnych Sklepów z Aplikacjami.
Okres obowiązywania i rozwiązanie niniejszej umowy
Niniejsza umowa została zawarta na czas nieokreślony.
Obowiązuje ona do momentu jej wypowiedzenia przez użytkownika lub przez nas i może zostać wypowiedziana w dowolnym momencie.
Użytkownik nie może jednak wypowiedzieć niniejszej umowy, jeżeli skorzystał z jednej z naszych Metod Płatności i nie uiszczono wszystkich płatności należnych na rzecz Klarna – w takim przypadku wypowiedzenie jest możliwe po dokonaniu przez użytkownika wszystkich wymaganych płatności.
Należy zauważyć, że w przypadku wypowiedzenia umowy, korzystanie z Usługi, w tym z wszelkich funkcji udostępnianych w Aplikacji Klarna lub zarządzanych za jej pośrednictwem, nie będzie już możliwe.
Komunikacja elektroniczna
Akceptując niniejsze warunki, użytkownik wyraża zgodę na korzystanie przez Klarnę z komunikacji elektronicznej do kontaktów z użytkownikiem, z zastrzeżeniem odmiennych wymogów wynikających z przepisów prawa.
Z zastrzeżeniem odmiennych wymogów wynikających z przepisów prawa informacje o płatnościach, warunki, informacje wymagane przez prawo oraz inne informacje mogą być przekazywane użytkownikowi drogą elektroniczną, w tym za pośrednictwem strony internetowej Klarna, aplikacji lub adresu e-mail, który został nam podany przez użytkownika.
Aktualizowanie danych kontaktowych  
Obowiązkiem użytkownika jest zapewnienie, aby Klarna posiadała jego aktualny adres e-mail oraz numer telefonu komórkowego, abyśmy mogli komunikować się z nim drogą elektroniczną.
W przypadku konieczności aktualizacji głównego adresu e-mail, należy skontaktować się z Działem Obsługi Klienta w celu dokonania zmiany.
Pytania
W przypadku pytań dotyczących ogólnie pojmowanej komunikacji elektronicznej, prosimy o kontakt z Działem Obsługi Klienta.
Przelew i przeniesienie praw lub obowiązków
Użytkownik nie ma prawa do przenoszenia jakichkolwiek praw ani obowiązków przysługujących mu na podstawie niniejszych warunków.
W zakresie, w jakim nie jest to już i tak dozwolone na podstawie obowiązujących przepisów prawa, możemy dokonać przeniesienia jakichkolwiek praw wynikających z niniejszych warunków w każdym czasie.
Klarna
Klarna Bank AB (publ), z siedzibą przy Sveavägen 46, 111 34 Sztokholm, jest szwedzkim bankiem zarejestrowanym w szwedzkim rejestrze spółek pod numerem 556737-0431.
Dyrektorem Zarządzającym jest Sebastian Siemiatkowski.
Klarna Bank AB (publ) jest uprawniona do świadczenia usług finansowych na podstawie zezwolenia wydanego przez Finansinspektionen (Szwedzki Urząd Nadzoru Finansowego).
Dane dotyczące rejestracji Klarny w szwedzkim urzędzie nadzoru finansowego oraz listę krajów, w których usługi Klarny zostały dopuszczone na zasadzie jednolitego paszportu, można znaleźć na stronie internetowej Finansinspektionen.
Dane kontaktowe: https://www.klarna.com/pl/obsluga-klienta/.
Reklamacje
W przypadku reklamacji zastosowanie mają informacje podane na stronie www.klarna.com.
Korzystając z naszej Usługi, użytkownik wyraża zgodę na to, aby Klarna przekazywała wszelkie informacje dotyczące reklamacji drogą elektroniczną, z zastrzeżeniem odmiennych wymogów wynikających z przepisów prawa.
W przypadku reklamacji w stosunku do  Klarny, istnieje możliwość złożenia reklamacji za pośrednictwem strony internetowej Klarny dedykowanej obsłudze klienta, korzystając z funkcji czatu lub kontaktując się z obsługą klienta przez telefon.
W przypadku gdy nie uda nam się rozpatrzyć reklamacji, użytkownik może skierować ją do Szwedzkiej Krajowej Rady ds.
Sporów Konsumenckich (ARN).
Klarna będzie uczestniczyć w takim postępowaniu i jest do tego zobowiązana zgodnie z obowiązującym prawem.
Więcej informacji na ten temat można znaleźć na stronie internetowej ARN: https://www.arn.se/om-arn/Languages/english-what-is-arn/.
Reklamację można złożyć w dowolnym języku urzędowym Unii Europejskiej za pośrednictwem platformy internetowego rozstrzygania sporów (ODR) udostępnionej przez Komisję Europejską: https://ec.europa.eu/consumers/odr/.
Reklamacja zostanie następnie przekazana do ARN.
Użytkownik może również skontaktować się z ARN drogą pocztową lub osobiście: Allmänna reklamationsnämnden, skrytka pocztowa 174, 101 23 Sztokholm, Szwecja, adres dla odwiedzających: Kungsholmstorg 5, Sztokholm.
Użytkownik ma prawo złożyć reklamację w przedmiocie Usług na podstawie ustawy z dnia 5 sierpnia 2015 r.
o rozpatrywaniu reklamacji przez podmioty rynku finansowego i o Rzeczniku Finansowym.
Reklamację można złożyć w dowolny z poniższych sposobów:
    w formie pisemnej – wysyłając reklamację pocztą lub składając ją osobiście pod adresem Klarna Bank AB, Sveavägen 46, 111 34 Sztokholm, Szwecja;
    ustnie – kontaktując się z obsługą klienta Klarna telefonicznie, dane kontaktowe znaleźć można na stronie internetowej obsługi klienta Klarny; 
    w postaci elektronicznej – używając funkcji czatu w aplikacji Klarna lub składając reklamację poprzez stronę internetową obsługi klienta Klarny.
Udzielimy odpowiedzi na reklamację użytkownika bez zbędnej zwłoki, nie później niż w ciągu 30 dni od dnia jej otrzymania.
Jeżeli ze względu na stopień skomplikowania sprawy nie będziemy mogli dotrzymać tego terminu, wyjaśnimy użytkownikowi przyczynę opóźnienia, wskażemy okoliczności, które muszą być ustalone dla rozpatrzenia sprawy i określimy przewidywany termin rozpatrzenia reklamacji i udzielenia odpowiedzi, nie dłuższy niż 60 dni od dnia otrzymania reklamacji.
Jeśli użytkownik kontaktuje się z nami poprzez funkcję czatu lub telefonicznie, odpowiemy na jego reklamację drogą mailową na adres określony przez niego lub drogą pocztową w przypadku wyraźnie wyrażonej chęci.
Jednakże w przypadku wysłania do nas reklamacji drogą pocztową, wyślemy naszą odpowiedź w tej samej formie na adres określony przez użytkownika lub drogą mailową w przypadku wyraźnie wyrażonej chęci.
Użytkownik ma prawo do korzystania z pozasądowego rozwiązywania sporów konsumenckich.
Rzecznik Finansowy jest podmiotem uprawnionym do rozwiązywania sporów związanych z Usługami, które mogą powstawać pomiędzy nami a użytkownikiem.
Dane kontaktowe Rzecznika Finansowego oraz szczegółowe informacje dotyczące postępowania są dostępne pod adresem www.rf.gov.pl.
Inne
W naszych relacjach z użytkownikiem będziemy posługiwać się językiem polskim.
Niniejsze warunki podlegają prawu polskiemu.
Spory wynikające z niniejszych warunków podlegają sądom właściwym zgodnie ze znajdującymi zastosowanie przepisami o właściwości sądów, w tym przepisami Kodeksu postępowania cywilnego.
Użytkownik ma prawo do odstąpienia od umowy zawartej na podstawie niniejszych warunków bez podania przyczyn w ciągu 14 dni od zawarcia umowy.
W celu wykonania prawa odstąpienia użytkownik powinien wysłać oświadczenie na piśmie na adres Klarna Bank AB, Sveavägen 46, 111 34 Sztokholm, Szwecja.
Jeżeli użytkownik wyśle oświadczenie przed upływem terminu, termin uważa się za zachowany.
Użytkownik nie ponosi kosztów związanych z odstąpieniem.
Użytkownik powinien mieć na uwadze, że gdy dokonał zakupu z Klarną i jego zobowiązanie nie zostało spełnione, nie może wykonać prawa do odstąpienia od umowy dopóki nie zostanie ono opłacone.
Ostatnia aktualizacja: 10 listopada 2021 r.
